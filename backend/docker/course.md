## داکر چیست و چرا ازش استفاده میکنیم؟

زمانی که به عنوان یه مهندس‌نرم‌افزار وارد بازار کار میشین میبینین که هر پروژه‌ای واسه اجرا شدن به یه سری دیپندنسی (پیش‌نیاز) نیاز داره، مثلا خیلی وقتا باید یه کتابخونه، دیتابیس یا اپلیکیشن خاصی رو روی سیستممون ران کنیم و بعد میتونیم پروژه اصلی رو اجرا کنیم و روش تست انجام بدیم. از طرفی زمانی که میخوایم کدمون رو روی یک سرور اجرا کنیم هم باید زمان زیادی رو به ریختن نرم‌افزارا اختصاص بدیم.
اگه بخوایم این پیش‌نیازها رو به صورت دستی روی سیستممون نصب کنیم به یه سری مشکل برخورد میکنیم، مثلا شاید ورژن دیتابیسی که ما روی سیستممون داشتیم و کدمون باهاش تست کردیم با ورژن دیتابیسی که روی سیستم هم تیمیمون هست متفاوت باشه و همین موضوع یه باگ ناخواسته ایجاد کنه. یا مثلا برای ران کردن پروژمون از اپلیکیشنی استفاده کنیم که با bash توسعه داده شده و روی سیستمی که سیستم‌عامل ویندوز داره اجرا نمیشه!!
برای حل کردن مشکلات اینچنینی و ساده کردن فرایندهای توسعه و استقرار نرم‌افزارها، ابزاری توسعه داده شده به نام داکر. این ابزار، که به صورت گسترده در صنعت استفاده میشه، برای ما این امکان رو ایجاد میکنه که با نوشتن چند فایل و اجرا کردن چند دستور ساده، بتونیم نسخه‌ی جدیدی از نرم‌افزارمون بسازیم که نه تنها همه دیپندنسی‌های مورد نیازمون رو در خودش جا داده، بلکه در اکثر سیستم‌عامل‌ها قابل اجراست. علاوه بر این داکر بهمون این امکان رو میده که نسخه‌های داکرایز شده خیلی از نرم‌افزارای معروف و پرکاربرد رو به راحتی و با ران کردن یک خط کامند دانلود و اجرا کنیم، حتی میتونیم همزمان از ورژن‌های مختلفی از یک نرم‌افزار روی سیستممون استفاده کنیم.

## مفاهیم اصلی داکر

در اینجا سعی میکنیم اجزای مختلف داکر رو بهتون معرفی کنیم ولی این توضیحات کامل نیستن. برای حل کردن سوالات و درک کردن بهتر داکر باید به لینکایی که در پایین گذاشتیم مراجعه کنید و دربارش سرچ هم کنید.

1. داکر ایمیج (Docker Image) :
   داکر ایمیج یک بسته نرم‌افزاری سبک، مستقل و قابل اجراست که شامل تمام دستورات و مراحلی‌ست که برای اجرای یک نرم‌افزار لازم است. از داکر ایمیج به عنوان یک الگو جهت اجرای کانتینرهای داکر استفاده میشود. (میتوانید به
   داکر ایمیج به چشم یک فایل نصب برای نرم‌افزارها نگاه کنید.)
2. داکر کانتینر (Docker Container):
   کانتینر یک نمونه اجرایی از یک داکر ایمیج است. به طور ساده یک کانتینر یک محیط ایزوله است که تمامی دیپندنسی‌ها، کدها، کتابخوانه‌ها و فایل‌های مورد نیاز برنامه را در خود جای داده و برنامه ما در آن اجرا شده است.
3. داکرفایل (Dockerfile):
   داکرفایل یک فایل متنی‌ست که دستورات و مراحل لازم برای ساخت یک داکر ایمیج در آن نوشته شده. این فایل شامل مراحل و دستورات مورد نیاز برای تنظیم محیط اجرایی برنامه، اضافه کردن فایل‌ها و پکیج‌های لازم، تعریف تنظیمات شبکه و دیگر پیکربندی‌ها میشود.

### منابع تکمیلی:

- [A crash course on Docker](https://blog.gruntwork.io/a-crash-course-on-docker-34073b9e1833)
- [Docker Crash Course for Absolute Beginners](https://www.google.com/url?sa=t&source=web&rct=j&opi=89978449&url=https://www.youtube.com/watch%3Fv%3Dpg19Z8LL06w&ved=2ahUKEwjC_IGovOKFAxUFiv0HHc8VAH0QtwJ6BAgZEAI&usg=AOvVaw1aorbQoDEn4nd5Seha_hBM)
- [How To Build a Node.js Application with Docker](https://www.digitalocean.com/community/tutorials/how-to-build-a-node-js-application-with-docker)
